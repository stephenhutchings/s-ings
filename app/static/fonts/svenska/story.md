PANNKAKAN

Det var en gång en hustru, som hade sju hungriga barn, och dem bakade hon pannkaka åt. Råmjölkskaka var det, och den låg i pannan och jäste så tjock och god att det var en lust att se på den. Och barnen stod omkring, och morfar satt och såg på.

"Ack, låt mig få litet pannkaka, mor, jag är så hungrig", sa det ena barnet.

"Ja, kära mor!" sa det andra.

"Kära, snälla mor!" sa det tredje.

"Kära, snälla, rara mor!" sa det fjärde.

"Kära, snälla, rara, beskedliga mor!" sa det femte.

"Kära, snälla, rara, goda, beskedliga mor!" sa det sjatte.

"Kära, snälla, rara, goda, söta, beskedliga mor!" sa det sjunde.

Så bad de om pannkaka allesammans, den ena vackrare än den andra, ty de var så hungriga och så snälla.

"Ja, mina barn, vänta nu bara tills hon vänder sig", sa hon, – tills jag fått vända henne, borde hon ha sagt - så ska' ni få pannkaka allesammans - se bara hur tjock och belåten hon ligger der!"

Då pannkakan hörde detta, blev hon rädd, och rätt som det var, så vände hon sig af sig själv och ville ut ur pannan; men hon föll tillbaka i den på den andra sidan igen, och då hon hade stekt sig litet på den sidan också, så att hon blev fastare i köttet, hoppade hon ut på golvet och trillade i väg som ett hjul ut genom dörren och bort utefter vägen.

Hejsan! Käringen efter med pannan i ena handen och sleven i den andra, det snabbaste hon kunde, och barnen efter henne, och gamle morfar linkade bakefter till sist.

"Hej, vill du stanna! knip henne, ta fast henne, hej då!" ropade de om varandra och sökte ta henne i språnget och gripa henne igen. Men pannkakan trillade och trillade, och rätt som det var, var hon så långt före att de inte kunde se henne, ty pannkakan var lättare på foten an de allesammans.

Då hon hade trillat en stund, mötte hon en man.

"God dag, pannkaka", sa mannen.

"Gud signe, karl far", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa mannen.

"Om jag har sprungit ifrån stormora, gamlestabben och sju skrikabarn, så kan jag väl springa ifrån dig också, karl far", sa pannkakan, och så trillade hon och trillade tills hon mötte en höna.

"God dag, pannkaka", sa hönan.

"God dag, höna pöna", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa hönan.

"Om jag har sprungit ifrån stormora, gamlestabben, sju skrikabarn och karl far, så kan jag väl springa ifrån dig också, höna pöna", sa pannkakan och trillade som ett hjul utåt vägen. Så mötte hon en tupp.

"God dag, pannkaka", sa tuppen.

"God dag, hane pane", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa tuppen.

"Om jag har sprungit ifrån stormora, gamlestabben, sju skrikabarn, karl far och höna pöna, så kan jag väl springa ifrån dig också, hane pane", sa pannkakan och begynte trilla och trilla det snabbaste hon orkade.

Då hon hade trillat en lång stund, mötte hon en and.

"God dag, pannkaka", sa anden.

"God dag, and-i-land", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa anden.

"Om jag har sprungit ifrån stormora, gamlestabben, sju skrikabarn, karl far, höna pöna och hane pane, så kan jag väl springa ifrån dig också, and-i-land", sa pannkakan, och gav sig till att trilla och trilla det snabbaste hon orkade.

Då hon hade trillat en lång, lång stund, mötte hon en gås.

"God dag, pannkaka", sa gåsen.

"God dag, gås mås", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa gåsen.

"Om jag har sprungit ifrån stormora, gamlestabben, sju skrikabarn, karl far, höna pöna, hane pane och and-i-land, så kan jag väl springa ifrån dig också, gås mås", sa pannkakan och trillade i väg igen.

Då hon hade trillat både länge och väl, mötte hon en gasa [1].

"God dag, pannkaka", sa gasan.

"God dag, gasa masa", sa pannkakan.

"Kära min pannkaka, trilla inte så fort, utan vänta litet och låt mig få äta dig", sa gasan.

"Har jag sprungit ifrån stormora, gamlestabben, sju skrikabarn, karl far, höna pöna, hane pane, and-i-land och gåse måse, så kan jag väl springa ifrån dig också, gasa masa", sa pannkakan och tog till att trilla och trilla det snabbaste hon orkade.

Då hon återigen hade trillat en lång, lång stund, mötte hon en gris.

"God dag, pannkaka", sa grisen.

"God dag, nasse griselasse", sa pannkakan och begynte trilla och trilla det snabbaste hon orkade,

"Nej, vänta litet", sa grisen, "du behöver inte stormrusa så der, vi båda kunna ju gå i sakta mak och . göra varandra sällskap genom skogen, för det lär inte vara så alldeles säkert der", sa han.

Detta tyckte pannkakan inte var så dumt, och så gjorde de det; men då de hade gått en stund, kom de till en bäck. Grisen flöt på fläsket, det var en smal sak för honom; men pannkakan kunde icke komma över.

"Sätt dig på mitt tryne", sa grisen, "så skall jag frakta dig över", sa han.

Pannkakan gjorde så.

"Nöff, nöff!" sa grisen och tog pannkakan i ett nafs, och då pannkakan icke kom längre, så är sagan icke heller längre.
